---
title: Klantreis contactvoorkeuren
hide_title: true
hide_table_of_contents: false
sidebar_label: Klantreis contactvoorkeuren
pagination_label: Klantreis contactvoorkeuren
description: Kwalitatief onderzoek naar voorkeuren van burgers met betrekking tot contactgegevens wijzigen bij de overheid
summary: Het concept van decentraal wijzigen van contactvoorkeuren dat centraal door de overheid wordt gebruikt, wordt niet vanzelf begrepen. Burgers hebben behoefte aan duidelijkheid over waar hun e-mailadres wordt aangepast en bij welke instanties. Het proces van wijzigen is wel eenvoudig en overzichtelijk.
keywords:
  - contactvoorkeuren
  - contactgegevens wijzigen
  - e-mailadres wijzigen
  - MijnOverheid
  - DigiD
  - overheidsbrede contactvoorkeuren
  - decentraal wijzigen
  - gebruikersonderzoek
tags:
  - overheidsbrede diensten
  - digitale dienstverlening
  - contactgegevens
  - gebruikersvoorkeuren
themes:
  - diensten-en-processen
  - mijn-omgeving
  - gedrag-en-conversie
conducted_by:
  - Blauw Research
date_added: 2026-01-23
date_conducted: 2025-11-28
target_group: Algemeen Nederlands publiek (burgers) die het afgelopen jaar zelf (of met hulp) zaken geregeld hebben met de overheid. Specifieke aandacht voor 'helpers' - mensen die anderen helpen met het regelen van overheidszaken.
type: Kwalitatief gebruikersonderzoek (UX-interviews)
---

<!-- @license CC0-1.0 -->

# Klantreis contactvoorkeuren

## Doel van het onderzoek

Logius doet ontwerpend onderzoek naar overheidsbrede contactvoorkeuren. De centrale ontwerpvraag is: Hoe kunnen we een overheidsbrede contactvoorkeurenservice ontwerpen waarmee burgers zelf gemakkelijk hun gegevens en voorkeuren kunnen beheren, zodat ze op het juiste moment relevante en persoonlijke informatie ontvangen van de overheid op een manier die bij hen past.

In het kader van één-overheidsbeleving hoeven burgers hun e-mailadres (of wijziging daarin) maar één keer door te geven aan een overheidsorganisatie. Alle andere overheidsorganisaties waarmee zij contact hebben, worden dan automatisch op de hoogte gebracht.

De onderzoeksvragen waren:

- Wat komen burgers tegen in hun klantreis wanneer zij hun contactvoorkeuren doorgeven of wijzigen?
- Hoe ervaren burgers het concept van het decentraal aanpassen van hun e-mailadres, dat vervolgens centraal door de overheid wordt gebruikt?

## Advies

### Eén plek om contactvoorkeuren te wijzigen

Hoewel het idee van het maar één keer hoeve aanpassen van je contactvoorkeuren aanspreekt vanwege gemak en efficiëntie, is er ook verdeeldheid over het automatisch opslaan en delen van wijzigingen bij alle overheidsinstanties. Sommigen vinden dit prettig en tijdbesparend, anderen willen juist controle houden over waar hun gegevens worden aangepast. Het kunnen inzien bij welke overheidsinstanties een wijziging is doorgevoerd en waar niet is daarom erg belangrijk.

- Maak duidelijker waar, bij welke instanties, de gegevens worden aangepast en waar niet
- Overweeg een campagne of extra uitleg om burgers te informeren over het concept van het decentraal wijzigen van contactgegevens
- Overweeg gebruikers de mogelijkheid te geven om te kiezen bij welke instanties de wijziging wordt doorgevoerd en bij welke niet: deze keuzevrijheid is voor sommigen erg belangrijk

### Inloggen op de desbetreffende website

#### DigiD website

- Maak direct na het inloggen duidelijk dat het inloggen gelukt is. Dit kan bijvoorbeeld door een statusindicator of visuele bevestiging in het scherm
- Kijk in hoeverre het mogelijk is een betere balans te creëren op de overzichtspagina na het inloggen op MijnDigiD, zodat het aanpassen van contactgegevens meer in het oog springt en burgers hier minder naar hoeven te zoeken

#### MijnOverheid website

- Overweeg op MijnOverheid de knop + icoon Instellingen te wijzingen naar iets als: Mijn voorkeuren of Mijn instellingen en voorkeuren. Een (aanvullende) optie kan ook zijn het mogelijk te maken om contactvoorkeuren aan te passen via 'het poppetje' rechtsboven

### Wijzigen e-mailadres op de website

#### DigiD website

- Overweeg een bevestigingsscherm aan het eind van de stappen van het wijzigingen van het e-mailadres, zoals nu bij Gemeente Voorbeeld, te tonen zodat gebruikers de bevestiging krijgen die ze verwachten

#### Gemeente Voorbeeld website

- Wijzig de tekst op de knop Naar Instellingen, naar tekst in de trant van: Naar Mijn Gegevens

#### DigiD en Gemeente Voorbeeld website

- Verduidelijk waar de controle e-mail naar gestuurd wordt om de identiteit te bevestigen (beide websites)
- Verduidelijk naar welk e-mailadres de bevestigingsmail gestuurd wordt, nadat het e-mailadres gewijzigd is (nieuwe of oude)
- Verduidelijk het concept van aanpassen op één plek (MijnOverheid) in het proces van het wijzigen
- Overweeg het aanpassen van de knop: 'Wijzig e-mailadres bij MijnOverheid', of geef duiding waarom MijnOverheid hierin vermeld staat
- Breng essentiële informatie in het wijzigingsproces beter onder de aandacht (visueel), want deze wordt nu vaak niet gelezen

## Resultaten en inzichten

**Belangrijke context:** 9 van de 10 deelnemers aan dit onderzoek zijn 'helpers' - mensen die anderen helpen met het regelen van overheidszaken. Dit beïnvloedt hoe zij contactvoorkeuren beheren: ze gebruiken vaak het DigiD en e-mailadres van degene die ze helpen, en willen communicatie gescheiden houden van hun eigen zaken.

### Communicatie met de overheid

De meeste deelnemers regelen overheidszaken zelfstandig en digitaal. Bijna alle deelnemers helpen iemand anders met overheidszaken, vaak informeel en zonder machtiging. Inloggen gebeurt via de DigiD van de ander.

E-mail is het meest gebruikte kanaal voor contact met de overheid. Er wordt meestal één e-mailadres gebruikt voor contact met de overheid en andere belangrijke zaken.

> "Contact met de overheid gaat vaak digitaal, via de mail. Dat is makkelijker, want je hebt je telefoon of mail altijd bij de hand en je kunt sneller reageren dan via een brief."

Wanneer men anderen helpt verloopt de communicatie meestal via e-mail van die persoon en niet het e-mailadres van de helper.

> "Voor mijn ouders doe ik belastingaangifte. Ik gebruik dan hun DigiD, alles gebeurt op hun eigen account."

### Wijzigen contactgegevens bij de overheid

De meesten hebben nauwelijks ervaring met het wijzigen van hun e-mailadres bij de overheid en verwachten dat dit niet vaak voorkomt omdat ze hun bestaande adres al jarenlang gebruiken.

> "Voor de overheid heb ik één specifiek mailadres. Minder belangrijke dingen, zoals reclame, komen op een ander adres. Dat mailadres voor de overheid ga ik niet veranderen, want anders moet je alle instanties weer een nieuw mailadres doorgeven. Dat is te veel werk."

Er is onduidelijkheid over wat de overheid precies is en hoe DigiD en MijnOverheid en de andere instanties zich tot elkaar verhouden. Daardoor is er ook twijfel over waar contactgegevens aangepast moeten worden.

Er is een duidelijke behoefte aan het kunnen doorgeven van contactvoorkeuren op één plek en dat dit automatisch doorgegeven wordt aan andere overheden. Het huidige gebrek aan synchronisatie tussen instanties wordt als onhandig en tijdrovend ervaren.

> "Je moet het op heel veel verschillende plekken doen, dat wijzigen van een mailadres. Er is geen synchronisatie. Ik zou het het liefst gewoon met mijn DigiD doen, zodat het meteen bij alle overheidsinstanties wordt aangepast."

Voor enkelen is er juist geen behoefte aan dat wanneer je gegevens op één plek aanpast, dit automatisch bij andere overheden wordt doorgevoerd.

Deelnemers willen een bevestiging van de wijziging (liefst op zowel het oude als nieuwe e-mailadres of telefoonnummer) voor een gevoel van zekerheid.

> "Ik wil op mijn oude én nieuwe mailadres een update krijgen dat het gewijzigd is. Op mijn oude als ik het niet zelf ben geweest, op mijn nieuwe als ik niet weet dat het bekend is."

Ze hopen op directe verwerking van de wijziging, maar houden er rekening mee dat dit bij de overheid soms langer kan duren.

### UX-bevindingen

#### Inloggen

##### Goed - Inlogknop wordt snel gevonden

- Inloggen op de DigiD en Gemeente website wordt snel gevonden en de stappen van het inloggen met DigiD zijn duidelijk en intuïtief
- De meeste deelnemers vinden de inlogknop rechtsboven logisch en herkennen deze plek/vormgeving van andere websites
- Het werkt intuïtief en wordt door de meesten gebruikt om in te gaan loggen

##### Niet goed - DigiD website: verwarring na inloggen

- Pagina na inloggen op Mijn DigiD schept verwarring over of inloggen is gelukt
- Het inloggen met DigiD werd als vanzelfsprekend gezien, maar het was niet altijd duidelijk of men daadwerkelijk was ingelogd
- Dit kwam onder andere door de elementen op de pagina zelf (zoals Inlogmethodes en de bijbehorende vormen)
- Sommige deelnemers verwachtten direct na inloggen op een plek te komen vanaf waar zij direct naar 'Mijn Gegevens' konden gaan

> "Ik heb nog niet het idee dat ik ben ingelogd nu.

##### Goed - Route naar contactgegevens op Gemeente Voorbeeld duidelijk

- Op Gemeente Voorbeeld is de route duidelijk via de knop 'Mijn Gegevens' - deelnemers verwachten dat ze daarachter hun e-mail adres kunnen wijzigen
- Het staat ook op een logische plek en de terminologie in combinatie met het icoon dragen bij aan herkenbaarheid
- Enkele deelnemers verwachten dat ze ook via de naam / het icoon rechtsboven de contactgegevens kunnen gaan wijzigen

##### Niet goed - MijnOverheid: route naar contactgegevens onduidelijk

- Op MijnOverheid is de route onduidelijk via 'Instellingen' - meerdere deelnemers vinden het niet direct duidelijk waar ze hun e-mailadres kunnen wijzigen
- De verwachting is dat het e-mailadres te vinden is onder een ingang zoals 'Mijn Gegevens' of 'Profiel'
- De huidige termen 'Identiteit' of 'Instellingen' zijn minder vanzelfsprekend en zorgen voor verwarring
- Sommige gebruikers associëren 'Instellingen' vooral met technische of visuele voorkeuren (zoals lettergrootte of kleur), niet met persoonlijke gegevens

> "Bij instellingen zit zo'n radje bij, dan denk ik eerder aan aanpassen van donkere of lichte letters.

##### Kans - DigiD: contactgegevens blok niet altijd op logische plek

- Het blok Contactgegevens wordt gevonden op DigiD, maar staat niet voor iedereen op de meest logische plek
- Sommige deelnemers verwachten op basis van andere websites dat contactgegevens rechtsboven onder het profiel te vinden zijn

##### Niet goed - Knop 'Wijzig e-mailadres bij MijnOverheid' roept vragen op

- Wanneer deelnemers via DigiD of de Gemeente Voorbeeld zijn ingelogd ontstaat er bij het zien van MijnOverheid in de wijzigingslink verwarring
- Deelnemers begrijpen niet waarom ze op de site van DigiD of de Gemeente ineens gegevens wijzigen bij MijnOverheid
- Op DigiD website ontstaat bij enkelen onzekerheid over de relatie tussen DigiD en MijnOverheid

> "DigiD en MijnOverheid zie ik als twee verschillende instanties, niet als één geheel.

- Op Gemeente website is het onduidelijk waarom MijnOverheid op de website van de Gemeente verschijnt - de koppeling tussen de Gemeente en MijnOverheid is voor veel mensen niet vanzelfsprekend
- Er is behoefte aan heldere informatie over wat er precies gebeurt als je gegevens wijzigt: bij welke instanties wordt deze wijziging doorgevoerd?
- De tekst 'Brongegevens' zorgt ook voor vragen en verwarring

#### Wijzigen

##### Goed - Stappen worden snel doorlopen

- Over het algemeen klikken deelnemers gemakkelijk door de stappen heen, het proces is intuïtief en sluit aan bij wat ze kennen

##### Niet goed - Essentiële informatie wordt gemist

- Het gevaar is dat deelnemers hier soms te makkelijk doorheen klikken
- Teksten in de stappen worden nauwelijks gelezen, waardoor essentiële informatie over waar het e-mail adres gewijzigd wordt niet wordt gezien
- Wanneer de deelnemers werd gevraagd de tekst beter te lezen werd het concept duidelijker
- Dit roept wel vragen op over welke instanties vallen onder 'sommige overheidsorganisaties'

##### Goed - Verificatie geeft veilig gevoel

- Extra verificatie met wachtwoord ter controle wordt als positief ervaren - het geeft een veilig gevoel

##### Niet goed - Onduidelijkheid over controle e-mail

- Controle e-mailadres via e-mail: wisselende verwachtingen waar deze e-mail op ontvangen wordt - een aantal deelnemers verwacht dat dit naar het oude e-mail adres gaat en een deel denkt dat dit naar het nieuwe e-mail adres gaat

##### Kans - Controle code kan omslachtig zijn

- Controle code uit e-mail is voor enkelen omslachtig - enkele deelnemers geven aan dit omslachtig te vinden, vooral als ze vaak moeten wisselen tussen schermen op mobiel (e-mail en DigiD)

> "Code uit mail halen vind ik altijd omslachtig, dan moet ik wisselen van scherm en daar die code uithalen.

##### Niet goed - DigiD: bevestigingsscherm ontbreekt

- Bij DigiD ontbreekt bevestiging dat e-mailadres is gewijzigd in het scherm - als deelnemers daarna direct komen op de overzichtspagina zijn ze in de war over waar ze zijn uitgekomen
- Het proces voelt abrupt afgebroken en deelnemers missen een bevestiging - dan twijfelen ze of de wijziging is gelukt
- Daarom scrollen de meesten naar Contactgegevens om daar te zien of email adres is aangepast

##### Goed - Gemeente Voorbeeld: bevestigingsscherm wordt gewaardeerd

- Bij Gemeente Voorbeeld wordt het bevestigingsscherm erg positief ontvangen - het geeft deelnemers de zekerheid dat de wijziging is gelukt
- Een dergelijk scherm wordt gemist op de DigiD website

> "Zo'n scherm wil je hebben [Groene bevestiging], dat stelt je gerust.

##### Niet goed - Knop 'Naar instellingen' niet duidelijk

- De knop 'Naar instellingen' op het bevestigingsscherm nodigt niet uit om te klikken - het voelt voor deelnemers niet logisch om daar op te klikken en dat ze dan uitkomen op de overzichtspagina
- Dit lijkt hem vooral te zitten in de gebruikte term

##### Niet goed - Onduidelijkheid over bevestigingsmail

- Verwarring over naar welk e-mailadres de bevestigingsmail gaat - een deel van de deelnemers verwacht dat de bevestiging naar het oude én het nieuwe e-mailadres verstuurd wordt, anderen verwachten juist naar het oude (veiligheid: check of je dit wel hebt gedaan) óf het nieuwe adres (in het geval dat het oude e-mail adres niet meer werkt)

> "Bevestigingsmail moet op het oude mailadres binnenkomen, want dat is het bekende adres. Op het nieuwe kan het bij een hacker binnenkomen, dat is een risico.

##### Goed - Bevestigingsmail geeft extra zekerheid

- Extra bevestiging per e-mail dat wijziging heeft plaatsgevonden wordt gewaardeerd - alle deelnemers benoemen dat het belangrijk is om een extra bevestiging te ontvangen, om er zo zeker van te zijn dat het is gelukt
- De behoefte hieraan was sterker voor deelnemers die het e-mailadres bij DigiD wijzigde, omdat daar een duidelijk bevestigingsscherm ontbrak
- Ondanks dat Gemeente Voorbeeld een bevestigingsscherm had, willen deelnemers ook graag een e-mail hierover ontvangen

##### Kans - E-mailadres niet volledig tonen

- Dat het e-mailadres niet volledig getoond wordt in de bevestigingsmail wordt niet erg gevonden - enkele deelnemers zouden het handig vinden als je een deel van het e-mailadres kan zien, zodat je snel ziet waar dit over gaat

##### Niet goed - Afzender MijnOverheid leidt tot verwarring

- Afzender van de mail (MijnOverheid) leidt tot verwarring over waar het e-mailadres gewijzigd is
- Bij het zien van MijnOverheid als afzender roept dit bij deelnemers die het concept nog niet begrijpen vragen op
- Het is voor hen nog niet duidelijk dat deze gegevens nu bij MijnOverheid zijn aangepast
- Niet iedereen besteed even veel aandacht aan de afzender, maar het viel een aantal deelnemers wel spontaan op

#### Na wijzigen

##### Niet goed - Begrip van het wijzigingsconcept niet vanzelfsprekend

Na afloop van het wijzigen van het e-mailadres was het concept bij enkele deelnemers (deels) duidelijk, maar bij een aantal ook niet.

###### Onduidelijkheid over waar e-mailadres gewijzigd is

- Er is onduidelijkheid over waar het e-mailadres precies gewijzigd is
- De huidige flows maken niet voldoende duidelijk dat het decentraal doorgeven van wijzigingen (bij Gemeente of DigiD) doorgegeven en opgeslagen worden bij de hele overheid (en dat dit via MijnOverheid loopt)
- Dat het wijzigingen van het e-mailadres bij de Gemeente of DigiD vervolgens doorgevoerd en opgeslagen wordt bij de hele overheid is onvoldoende duidelijk
- Dat dit via MijnOverheid loopt, wordt ook niet altijd goed begrepen
- Zonder duidelijke uitleg is het voor burgers onduidelijk hoe dit proces werkt en welke gevolgen het heeft

###### De term 'Bron gegevens' wordt niet begrepen

- De term Bron gegevens en de centrale werking van MijnOverheid zijn niet vanzelfsprekend
- Deelnemers begrijpen niet altijd of de wijziging bij alle instanties aangepast is en bij welke instanties dan precies
- Wat in sommige gevallen zorgt voor onzekerheid over waar de gegevens wel/niet aangepast zijn
- De term Bron gegevens wordt ook niet altijd begrepen - sommige deelnemers kwamen in de goede richting, terwijl het anderen vrijwel niets zei

> "Brongegevens is onduidelijk. Ik snap niet goed waar ik nu zit, is dit de gemeente website of MijnOverheid?

###### Onderscheid tussen verschillende type gegevens onduidelijk

- Het onderscheid tussen welke gegevens centraal opgeslagen/gedeeld worden en welke niet is niet helder
- Dat het aanpassen van bijv. voorkeurstaal, adresgegevens en bedrijfsgegevens niet allemaal op dezelfde manier doorwerken wordt niet begrepen
- Dit leidt tot verwarring: wat wordt nu wel automatisch aangepast bij alle overheidsorganisaties en wat niet?

###### Onduidelijkheid bij welke instanties gegevens aangepast worden

- Deelnemers hebben behoefte aan een overzicht van waar de wijziging wel of niet is doorgevoerd
- Enkelen benoemen hierbij een overzicht in de vorm van een lijst of vinkjes
- Het kunnen inzien bij welke overheidsinstanties een wijziging is doorgevoerd (en waar niet) is daarom erg belangrijk
- Voor veel deelnemers is het onduidelijk welke instanties wel/niet onder MijnOverheid vallen
- Er is behoefte aan meer uitleg en transparantie over welke instanties wel/niet onder MijnOverheid vallen en waar de gegevens dus gewijzigd worden

> "Ik wil wel meer informatie zien over bij welke instanties het nu aangepast is. Het is nu te onduidelijk.

> "Ik zou verwachten dat het nu bij alle instanties is aangepast, maar ik weet het niet zeker. Een lijstje zou fijn zijn.

##### Niet goed - Niet iedereen wil automatische synchronisatie

Hoewel het idee van het maar één keer hoeve aanpassen van je contactvoorkeuren aanspreekt vanwege gemak en efficiëntie, is er ook verdeeldheid over het automatisch opslaan en delen van wijzigingen bij alle overheidsinstanties.

- Waar sommige deelnemers het prettig vinden dat het e-mailadres direct bij meerdere instanties gewijzigd wordt, willen andere juist de controle houden over waar hun gegevens worden gewijzigd
- De wens om zelf te kunnen kiezen waar de wijziging geldt, kwam bij meerdere deelnemers terug
- Tegelijkertijd wil men ook weten waar het niet aangepast wordt, zodat ze weten waar ze het zelf nog aan moeten passen
- Sommigen vinden dit prettig en tijdbesparend, anderen willen juist controle houden over waar hun gegevens worden aangepast

> "Ik wil zelf beslissen wat er verandert, niet dat dit voor me gedaan wordt.

##### Goed - Proces van wijzigen is eenvoudig en overzichtelijk

- Los van het begrip over waar het e-mailadres wordt gewijzigd, is het proces van het wijzigingen van het e-mailadres eenvoudig en overzichtelijk
- Het idee van één plek voor wijzigingen wordt door de meesten als gebruiksvriendelijk en efficiënt gezien, mits duidelijk is waar de wijziging geldt

> "Het is duidelijk en heel simpel. Het idee van één plek is heerlijk, dan hoef je niet alle organisaties apart te informeren.

## Wat is er mee gedaan?

De resultaten van dit onderzoek worden gebruikt voor de verdere ontwikkeling van de overheidsbrede contactvoorkeurenservice. De bevindingen en aanbevelingen dienen als input voor het optimaliseren van de gebruikerservaring en het verduidelijken van het concept.

## Opzet onderzoek

Het onderzoek bestond uit kwalitatieve interviews met tien burgers, uitgevoerd in zowel online als fysieke setting. Elk interview duurde circa 60 minuten en vond individueel plaats tussen 26 en 28 november 2025.

De groep deelnemers was zorgvuldig samengesteld om een representatieve afspiegeling van de Nederlandse burger te vormen:

- 9 helpers / 1 niet-helper
- 5 mannen / 5 vrouwen
- Leeftijdsspreiding: 18-35 (2), 36-50 (5), 50-60 (2), 60+ (1)
- Opleidingsniveau: laag (3), midden (5), hoog (2)
- Allen bekend met MijnOverheid
- Digitale vaardigheid: minder vaardig (4), meer vaardig (6)

In het eerste deel van het gesprek werd onderzocht hoe deelnemers hun zaken met de overheid regelen, welke contactkanalen zij gebruiken, hoe zij hun e-mailadres zouden wijzigen en welke behoeften en verwachtingen zij daarbij hebben.

In het tweede deel werd een prototype van het nieuwe wijzigingsconcept getest: het decentraal aanpassen van contactvoorkeuren dat vervolgens centraal door de overheid wordt gebruikt (via MijnOverheid). Deelnemers kregen twee klikbare routes te zien (de DigiD-website en de Gemeente Voorbeeld-website), waarbij de volgorde willekeurig werd bepaald.

## Contactinformatie

- Blauw Research - Onderzoeksuitvoering
- Logius, Ministerie Binnenlandse Zaken en Koninkrijksrelaties - Opdrachtgever

Voor vragen over dit onderzoek kunt u contact opnemen met Logius via ux@logius.nl

## Bijlagen

Het volledige rapport bevat gedetailleerde UX-bevindingen met screenshots en specifieke aanbevelingen per scherm en flow. Voor aanvullende onderzoeksmaterialen kunt u contact opnemen met Logius via ux@logius.nl
