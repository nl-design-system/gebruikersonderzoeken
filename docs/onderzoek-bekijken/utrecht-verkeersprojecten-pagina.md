---
title: Navigeren over webpagina verkeersprojecten
hide_title: true
hide_table_of_contents: false
sidebar_label: Navigeren over webpagina verkeersprojecten
pagination_label: Navigeren over webpagina verkeersprojecten
description: Helpt de inrichting van een verkeersprojectenpagina de inwoner snel de relevante informatie te vinden?
summary: De pagina helpt gebruikers onvoldoende om snel relevante informatie te vinden en daardoor komt de pagina onoverzichtelijk en incompleet over. Zij moeten veel tekst doorwerken en zelf bepalen waar antwoorden te vinden zijn, wat leidt tot een gevoel van informatie-overload en weinig overzicht. Elementen die wél ondersteunen – zoals de linklijst/ankerlinks – werken alleen effectief wanneer gebruikers ze tijdig zien en consistent gebruiken.
keywords:
  - utrecht
  - gebruikersonderzoek
  - navigatie
  - verkeersprojecten
  - anchorlinks
tags:
  - utrecht
  - navigatie
  - verkeersprojecten
themes:
  - navigatie
conducted_by:
  - gemeente Utrecht
date_added: 2026-02-05
target_group: Inwoners van Utrecht
type: kwalitatief onderzoek, usability research
date_conducted: 2026-01-15
---

<!-- @license CC0-1.0 -->

# Navigeren over webpagina verkeersprojecten

## Doel van het onderzoek

Het doel van dit onderzoek is om te achterhalen in hoeverre de huidige inrichting van de webpagina [“Socrateslaan – nieuwe inrichting”](https://www.utrecht.nl/wonen-en-leven/verkeer/verkeersprojecten/verkeersprojecten-in-zuidwest/socrateslaan-nieuwe-inrichting//) op utrecht.nl aansluit bij de informatiebehoefte en gebruikservaring van bezoekers. We willen inzicht krijgen in begrijpelijkheid, vindbaarheid en bruikbaarheid van de inhoud en structuur. Twee navigatievarianten worden getest (1) promolink en (2) ankerlinks.

![De twee varianten, links variant 1 met de promolink, rechts variant 2 met de vijf ankerlinks onder elkaar](https://raw.githubusercontent.com/nl-design-system/gebruikersonderzoeken/assets/utrecht-verkeersprojecten-pagina__navigeren_001.jpg)

### Onderzoeksvragen

1. In hoeverre ondersteunt de pagina 'Socrateslaan – nieuwe inrichting' gebruikers bij het vinden van relevante informatie?
2. Hoe ervaren gebruikers de huidige inrichting van deze pagina?

## Advies

### Gebruik niet de promolink

Gebruik niet de link met de gele achtergrond (promolink) om mensen te laten navigeren over deze pagina.

### Optimaliseer het ontwerp op basis van de behoeften van gebruikers

1. Gebruik een key-info blok om de belangrijkste data weer te geven van het project
2. Maak een korte sectie waarin ze de belangrijkste informatie kunnen vinden (parkeren, bereikbaarheid, overlast)

### Maak de link naar updates vanuit de BouwApp beter vindbaar en begrijpelijk

Geef de directe link naar de BouwApp‑updates een meer prominente en logisch gepositioneerde plek op de pagina. Voorzie de link van een duidelijke, begrijpelijke titel die direct aangeeft wat gebruikers kunnen verwachten.

De huidige formulering – _"U kunt het project ook volgen op de [website van de BouwApp](https://debouw.app/projects/socrateslaan-utrecht/updates)."_ – wekt de indruk dat gebruikers zelf nog meerdere handelingen moeten uitvoeren om de informatie te vinden. Dit verhoogt de cognitieve belasting onnodig.

### Structureer de pagina op basis van gebruikersvragen

Structuur bepaalt in hoge mate of de pagina als overzichtelijk wordt ervaren.
Richt de content in rond vragen zoals:

- Wat gebeurt er?
- Wanneer gebeurt dit?
- Wat merk ik ervan?
- Hoe lang duurt het?
- Waar kan ik terecht met vragen?

### Maak navigatie blijvend zichtbaar

Maak de linklijst/ankerlinks sticky, [voorbeeld Den Haag](https://www.denhaag.nl/nl/paspoort-en-identiteitskaart/paspoort-voor-volwassene-aanvragen/#hoe-werkt-het). Herzie de volgorde van ankerlinks op basis van gebruikersprioriteit. Gebruik duidelijke, concrete labels (bijv. Parkeren, bereikbaarheid, actuele werkzaamheden).

![Een voorbeeld van de navigatie van de gemeente Den Haag website waar de lijst van ankerlinks getoond wordt aan de zijkant van het scherm](https://raw.githubusercontent.com/nl-design-system/gebruikersonderzoeken/assets/utrecht-verkeersprojecten-pagina__navigeren_002.jpg)

### Maak teksten beter leesbaar

Minder lange teksten, meer:

- korte alinea’s
- opsommingen
- vetgedrukte kernzinnen/-woorden

Gebruik duidelijke koppen die exact beschrijven wat je er vindt.

### Toon informatie per projectfase

Maak expliciet onderscheid tussen:

- Wat gebeurt nu
- Wat komt eraan
- Wat is afgerond (kort of uitklapbaar)

### Wees expliciet in verwachtingen

Hernoem vage labels zoals Blijf op de hoogte naar bijv: Updates via de BouwApp. Leg kort uit wat iemand krijgt en hoe vaak.

### Ruim verouderde informatie op

- Verplaats of verwijder informatie over afgeronde fases.
- Beperk “wat is er al gebeurd” tot een korte samenvatting of tijdlijn.

## Inzichten

### Gebruikers zoeken actief naar (tekstuele) aanknopingspunten: duidelijke kopjes, links en scanbare elementen

De linklijst/ankerlinks wordt door veel gebruikers (4 van de 5) als eerste navigatiemiddel gebruikt. Niet alle gebruikers vinden de linklijst later opnieuw terug, waardoor zij weer gaan scrollen. Gebruikers die de linklijst blijven gebruiken, beoordelen de pagina positiever. De promolink wordt nauwelijks gezien en vrijwel niet aangeklikt (1 van de 4). Concrete informatie (“wat betekent dit voor mij, nu?”) is aanwezig, maar verstopt in lange teksten.

> "Ik lees niet zelf helemaal alles door. Snel automatisch zoeken/scannen naar de kernpunten".

> "meestal de blauwe letters waar je op moet klikken"

Vindbaarheid hangt sterk af van visuele en structurele haakjes. Zonder deze haakjes moeten gebruikers zelf te veel nadenken en zoeken.

### Een deel van de gebruikers ervaart de pagina als tekstueel zwaar

- Tekst is inhoudelijk vaak wel duidelijk, maar niet toegespitst op de kernvragen van inwoners.
- Kopjes dekken niet altijd de lading van de onderliggende content, wat verwarring oplevert

> "Veel info op de pagina, best veel tekst, daardoor raak je een beetje de weg kwijt. Vooral voor mobiel veel tekst."

> "Specifieke info kon ik wel lastig vinden"

> "Parkeerplaatsen komen langs de weg te liggen. Fijn, maar niet wat ik zoek."

> "Tekst tekst tekst tekst. Enige manier waarop ik erachter ga komen is lezen lezen lezen."

De begrijpelijkheid lijdt niet zozeer onder taalniveau, maar onder te lange, ongerichte teksten en onvoldoende duidelijke hiërarchie.

### De opbouw van de pagina volgt niet vanzelfsprekend de denkvolgorde van de gebruiker

Gebruikers scrollen veel op en neer door gebrek aan begeleiding in de navigatie. De volgorde en naamgeving van de ankerlinks wordt als onlogisch ervaren.

> "Wel een beetje onhandig dat je niet precies weet wanneer je er langs kan en wanneer niet"

> "Ik zoek naar een parkeren titel"

> "Blijf op de hoogte, wat vind ik daar dan voor informatie?"

De sectie ‘Blijf op de hoogte’ wekt verkeerde verwachtingen (nieuwsbrief i.p.v. BouwApp), wat leidt tot afhaken.

> "Geen behoefte aan spam!"

![De 'op de hoogte blijven' paragraaf](https://raw.githubusercontent.com/nl-design-system/gebruikersonderzoeken/assets/utrecht-verkeersprojecten-pagina__navigeren_003.jpg)

De huidige structuur sluit onvoldoende aan bij hoe inwoners informatie verwachten te consumeren en onthouden

### Gebruikers zoeken naar visuele haakjes op de pagina die aansluiten bij hun behoefte/vraag

De visuele hiërarchie helpt onvoldoende bij snel oriënteren en prioriteren van informatie:

- Een aantal afbeeldingen en kaarten zijn ondersteunend, maar niet altijd direct gekoppeld aan de vraag van de gebruiker.
- Gebruikers moeten zelf nadenken in welk gebied/welke fase hun huis valt.
- Een blok met actuele informatie bovenaan wordt door meerdere gebruikers gemist en gewenst.
  ![De fases van het project weergegeve op de kaart](https://raw.githubusercontent.com/nl-design-system/gebruikersonderzoeken/assets/utrecht-verkeersprojecten-pagina__navigeren_004.jpg)

> "oh hier staan de fases uitgetekend. Dat is wel handig. Dan kun je daar zelf omheen plannen"

> "Struggel een beetje met de fases" "Maar ik zag het dus niet, ik denk dat het fase donkerblauw is."

![Kaartweergave van de projectplanning die op de web pagina wordt gebruikt](https://raw.githubusercontent.com/nl-design-system/gebruikersonderzoeken/assets/utrecht-verkeersprojecten-pagina__navigeren_005.jpg)

> "Hier word ik zelf niet wijzer van van zo'n kaart"

### Informatiebehoeften verschillen per projectfase

• Vóór start: wat gaat er gebeuren?
• Tijdens uitvoering: wat merk ik ervan (bereikbaarheid, parkeren, overlast)?
• Informatie over afgeronde fases (“wat is er al gebeurd”) zorgt voor verwarring en leidt af.

Gebruikers missen expliciete, samengevatte key-info die direct antwoord geeft op hun belangrijkste vragen.

## Onderzoeksopzet

Tussen 15 en 20 januari 2026 zijn in totaal negen interviews afgenomen met inwoners van de gemeente Utrecht die het Stadskantoor bezochten.

### Observatieonderzoek

De inwoner krijgt een opdracht mee om uit te voeren in de testomgeving van utrecht.nl. Tijdens het uitvoeren van deze opdracht wordt de inwoner geobserveerd, zonder dat er wordt bijgestuurd. Het doel hiervan is te beoordelen of de inwoner zelfstandig in staat is om relevante informatie te vinden.

### Doel

Het doel van dit onderzoek is vast te stellen of de gebruikte sjablonen aansluiten bij de verwachtingen en behoeften van gebruikers, of dat aanpassingen noodzakelijk zijn. Twee varianten worden hierbij onderzocht: een sjabloon waarin een promolink is opgenomen en een sjabloon dat werkt met ankerlinks. De uitkomsten van dit onderzoek bieden handvatten om weloverwogen keuzes te maken en de sjablonen zo vorm te geven dat zij bijdragen aan een optimale gebruikerservaring.

### Scenario

Je woont op Socrateslaan 22 in Utrecht, een straat met veel fietsers en geparkeerde auto’s. De gemeente wil de straat opnieuw inrichten om de verkeersveiligheid te verbeteren en meer groen toe te voegen. Je vraagt je af: wat betekent dit voor jouw dagelijkse ritten, je parkeerplek en de bereikbaarheid van je woning? Je hebt een drukke agenda en wilt snel weten wat dit voor jou betekent.

#### Opdracht 1 Werkzaamheden bij mij voor de deur

- Opdracht 1a: Je woont op Socrateslaan 22. Je wilt weten hoe lang ze bezig zijn met de werkzaamheden bij jouw huis.
- Opdracht 1b: Kan ik nog wel parkeren?
- Opdracht 1c: Hoe zit het met fietsen?

#### Opdracht 2 Kan ik mijn auto nog wel kwijt?

"Je hebt een auto die je normaal voor de deur kwijt kan."

Je maakt je zorgen of je na de herinrichting van jouw buurt nog dicht bij huis kunt parkeren, zijn er dan nog wel genoeg plekken? Je weet op dit moment niet: Hoeveel parkeerplaatsen er nu zijn. Hoeveel parkeerplaatsen er straks terugkomen.

- Opdracht 2a. Ga na welke informatie beschikbaar is over het huidige aantal parkeerplaatsen.
- Opdracht 2b: en het toekomstige aantal parkeerplaatsen na herinrichting. Geef aan wanneer je klaar bent.
- Opdracht 2c: en hoe je jouw zorgen hierover kunt/wil communiceren/delen met de gemeente.

### Doelgroep

Inwoners van de gemeente Utrecht.

## Contactinformatie

- Sandra Deckers, Onderzoeker & Adviseur - [sandra.deckers@utrecht.nl](mailto:sandra.deckers@utrecht.nl)
- Wijnand van Eijndthoven, Onderzoeker & Adviseur - [wijnand.van.eijndthoven@utrecht.nl](mailto:wijnand.van.eijndthoven@utrecht.nl)
- Jeroen du Chatinier, UX-researcher - [j.du.chatinier@utrecht.nl](mailto:j.du.chatinier@utrecht.nl)
