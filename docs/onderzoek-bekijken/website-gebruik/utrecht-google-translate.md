---
title: Google Translate gebruik op utrecht.nl
hide_title: true
hide_table_of_contents: false
sidebar_label: Google Translate gebruik op utrecht.nl
pagination_label: Google Translate gebruik op utrecht.nl
description: Gebruikersonderzoek Google Translate gebruik op utrecht.nl
keywords:
  - taal
  - google
  - translate
  - vertalen
  - gemeente utrecht
  - gebruikersonderzoek
tags:
  - utrecht
  - google translate
  - vertalen
---

# Google Translate gebruik op utrecht.nl

![Plaatje van een browser met waar de Google Translate pop-up getoond wordt om de pagina te gaan vertalen.](https://i.imgur.com/KiAIYNo.png)

**Samengevat: Bij 5,8% van de bezoeken aan utrecht.nl in Maart 2023 wordt google translate in de Google Chrome browser gebruikt om webpagina's te vertalen. Het is dus belangrijk om een goede, duidelijke tekst op B1-niveau te hebben die automatisch vertaald kan worden.**

## Doel van het onderzoek

Met dit onderzoek wilden we er achter komen of mensen voor wie Nederlands lezen niet vanzelfsprekend is hun eigen vertaalsoftware gebruiken.

## Advies

Dat de bezoekers van utrecht.nl vertaalsoftware gebruiken is een feit.

Zorg altijd voor duidelijke, goed leesbare teksten op de website die geschreven zijn op [B1-niveau](https://www.communicatierijk.nl/vakkennis/rijkswebsites/aanbevolen-richtlijnen/taalniveau-b1#:~:text=Taalniveau%20B1%20staat%20voor%20eenvoudig,woorden%20die%20bijna%20iedereen%20gebruikt.) en geen jargon bevatten. Dit zorgt er voor dat de automatische vertaalsoftware een zo goed mogelijke vertaling weergeeft, en de bezoeker snapt wat er op de site staat.

Het schrijven van goed leesbare teksten kost moeite, maar is vaak makkelijker en goedkoper dan het schrijven en onderhouden van vertalingen.

## Resultaten en inzichten

Als we kijken naar het gebruik van google Translate in de Google Chrome browser over een maand (in dit geval Maart 2023) komen we tot de volgende inzichten.

### Bezoeken versus bezoeker

Belangrijk om te weten: als we het hebben over een bezoek, beschrijven we een bezoeker van de site die van pagina naar pagina navigeert. Het is mogelijk dat één gebruiker meerdere keren utrecht.nl bezoekt. Omdat we geen unieke bezoekers volgen op de site, is het registreren van bezoeken de beste optie.

### Frequentie en percentage gebruik Google Translate

- De vertaalsoftware is in Maart 2023 bij 12.945 bezoeken één of meerdere keren gebruikt om een pagina te vertalen.
- Met een totaal van 223.147 bezoeken in Maart 2023  betekent dat dat in 5,8% van de bezoeken één of meerdere pagina automatisch vertaald worden. 
- Er is in in Maart 2023 in totaal 35.108 keer een pagina vertaald.

We meten alleen het gebruik van de Google Translate functionaliteit in Google Chrome. Automatische vertalingen in andere browsers (Edge, Safari, Firefox, etc.) worden niet gemeten, dus het percentage vertalingen dat gedaan wordt zal in de realiteit waarschijnlijk hoger liggen.

### Meest vertaalde talen

De talen waar het meest naar vertaald wordt in Maart 2023:

| Taal | Aantal vertalingen|
| -------- | -------- |
|Engels | 21.708 |
|Arabisch | 1.892 |
|Spaans | 1.227 |
|Russisch | 1.128 |
|Pools | 991 |
|Turks | 869 |
|Chinees (versimpeld) | 769 |
|Italiaans | 745 |
|Frans | 712 |
|Duits | 682 |
|Oekraïens | 639 |

De totale lijst van talen staat in de [bijlages](#bijlages).

### Nederlands vertaald naar Nederlands

In de lijst van talen stond ook nog Nederlands (1.601). Na snel onderzoek blijkt dat dit geregistreerd wordt als een bezoeker de vertaling weer uit zet.

## Wat is er mee gedaan?

Met deze informatie hebben we kracht bij kunnen zetten als het gaat over het belang van duidelijke, goed leesbare teksten schrijven op [B1-niveau](https://www.communicatierijk.nl/vakkennis/rijkswebsites/aanbevolen-richtlijnen/taalniveau-b1#:~:text=Taalniveau%20B1%20staat%20voor%20eenvoudig,woorden%20die%20bijna%20iedereen%20gebruikt.).

Ook hebben we kunnen aantonen dat het schrijven van duidelijke teksten minimaal even belangrijk is als het vertalen van pagina's naar andere talen. Dit hebben we bijvoorbeeld meegegeven met het project rondom het huishoudboekje.

## Opzet

We hebben in onze statistieken software een zogenaamde 'trigger' gezet die meet wanneer iemand Google Translate gebruikt om een pagina op utrecht.nl te vertalen. Ook meten we naar welke taal de pagina dan vertaald wordt. Deze metingen blijven op de achtergrond lopen zodat we actuele informatie over een langere periode beschikbaar hebben.

## Contactinfo

- [René Olling, UX Designer](mailto:r.olling@utrecht.nl) - Gemeente Utrecht
- [Jeroen du Chatinier, UX Designer](mailto:j.du.chatinier@utrecht.nl) - Gemeente Utrecht

## Bijlages

[Totale lijst van vertalingen in Google Chrome in Maart 2023 (Excel)](https://github.com/nl-design-system/gebruikersonderzoek/files/11259333/GoogleTranslations.xlsx).