---
title: Informatiecampagne 18 jaar
hide_title: true
hide_table_of_contents: false
sidebar_label: Informatiecampagne 18 jaar
pagination_label: Informatiecampagne 18 jaar
description: Informatiecampagne voor 18-jarigen, waarbij een verjaardagskaart is getest als middel om jongeren te bereiken met belangrijke regelzaken.
summary: Het karakter en de urgentie die spreekt uit de verjaardagskaart werkt, en de visuele identiteit tussen kaart en website werken goed. Er zijn nog mogelijkheden tot verbetering op het gebied van begrijpelijk taalgebruik op de site en de kaart, en in het herhalen van de boodschap zodat deze ook echt blijft hangen.
keywords:
  - informatiecampagne
  - gemeente utrecht
  - gebruikersonderzoek
  - 18 jaar
  - life event
tags:
  - utrecht
  - 18 jaar
  - informatiecampage
  - life event
themes:
  - taal-en-begrijpelijkheid
  - doelgroep-specifiek
  - navigatie
  - gedrag-en-conversie
conducted_by:
  - gemeente Utrecht
  - Jonge Honden
date_added: 2023-04-04
---

<!-- @license CC0-1.0 -->

# Gebruikersonderzoek informatiecampagne 18 jaar! Regelen maar!

![18 jaar! regelen maar! campagne](https://raw.githubusercontent.com/nl-design-system/gebruikersonderzoeken/assets/utrecht-informatiecampagne-18-jaar.png)

## Doel van het onderzoek

De gemeente Utrecht is een informatiecampagne gestart, _18 jaar! Regelen maar!_, gericht op jongeren die binnenkort 18 worden. De campagne informeert jongeren over alle zaken die zij zelf moeten regelen wanneer zij meerderjarig zijn. De campagne bestaat uit een verjaardagskaart die ze ontvangen voordat ze 18 worden, en een [website](https://www.utrecht.nl/zorg-en-onderwijs/hulp-voor-jongeren/18-worden) waar alle informatie te vinden is.

Doel van dit onderzoek is er achter komen hoe de jongeren nu kijken naar wat ze moeten regelen als ze 18 worden, hoe ze reageren op de ansichtkaart die bij hun op de deurmat valt, en of de website hun voldoende helpt de belangrijkste zaken te regleen.

## Advies

We gaan in op de sterke punten die nu al gewaardeerd worden, en op punten waar nog verbetering mogelijk is.

### Behoud informele karakter

De kaart spreekt jongeren aan en schrikt niet af, maar nodigt juist uit om de kaart te lezen. Behoudt het informele karakter van de kaart. Dat informele karakter komt vooral voort uit de afbeeldingen, de kleuren en de manier waarop de tekst is vormgegeven en de iconen. Behoudt ook de korte en bondige tekst en de QR-code.

### Behoud urgentie van de boodschap

Voor sommige jongeren is de kaart, als opzichzelfstaande informatiedrager, te informeel. Daar nemen zij de inhoud niet serieus. Overweeg om meer lading te geven aan het belang van de inhoud van de informatiecampagne door bijvoorbeeld naast de flyer een brief aan de envelop toe te voegen die de boodschap nogmaals en uitgebreider overbrengt.

### Maak de tekst toegankelijker

Leg begrippen uit, zeker woorden over toeslagen of verzekeringen zijn nieuw voor jongeren. Maak bijvoorbeeld een woordenlijst op de website waarin begrippen uitgelegd worden. Maak de kaart ook in het Engels, Turks en/of Arabisch. Sommige jongeren spreken niet goed Nederlands. Bovendien bespreken alle jongeren de kaart met hun ouders, die vaker geen Nederlands spreken. Stel ouders in staat hun kind te helpen.

### Herhaal de boodschap

De informatiecampagne is natuurlijk geen waterdichte oplossing voor uitstelgedrag van jongeren. Wel kan herhaling van de boodschap van de campagne de jongeren overhalen toch tot actie over te gaan. Draag de website breder uit via bijvoorbeeld reclames, vermeldingen op andere relevante websites of bijeenkomsten, of lanceer een campagne via sociale media.

## Resultaten en Inzichten

De interviews bestaan uit drie delen: een algemeen deel, een deel over de ansichtkaart en een deel over de website. De resultaten geven we ook volgens die driedeling weer.

### Algemeen

De eerste vragen waren gericht op persoonskenmerken zodat we een beeld konden vormen van de jongere die we interviewden. Dit leverde een divers beeld op.

Omdat we ons richtten op jongeren van het MBO, kwam het grootste deel (6) van de respondenten hier ook vandaan. Ze deden uiteenlopende opleidingen, zoals een opleiding tot biomedisch analist tot de Herman Brood Academie. Via YoungMinds en op de werkplekken spraken we met jongeren die ook allen een Mbo-opleiding volgen, maar ook een aantal jongeren die iets anders deden. We spraken jongeren van het VWO (1) en HAVO (2), van een internationale school (1), en met een tussenjaar (2).

Alle jongeren die we spraken woonden nog thuis. Een deel van de jongeren was op het moment van het interview al 18 geworden (3), de rest zou nog 18 worden (9).

De manier waarop de jongeren het 18 worden ervaarden verschilde. Sommigen vonden het spannend, terwijl de rest het gewoon zag als elke andere verjaardag. Een deel was er al wel mee bezig, en had het er bijvoorbeeld over met vrienden of familie. Zij waren vaak al op de hoogte van de zaken die veranderen met het 18 worden, en hadden zich hier al mee bezig gehouden. Anderen hielden zich er nog helemaal niet mee bezig, en schoven het liever vooruit tot het moment dat het 18 worden daadwerkelijk aan de orde was. Zij waren zich er wel van bewust dat er zaken veranderen met 18 worden, maar hadden zich hier nog niet actief mee bezig gehouden.

Wel gaven alle respondenten aan zich ervan bewust te zijn dat er met het 18 worden meer verantwoordelijkheden en plichten op hen kwamen te liggen, en ook dat ze nu meer zaken zelf mogen bepalen. De mate waarin ze specifiek konden worden, en hoeveel ze zich hier al mee bezig hadden gehouden, verschilde echter sterk per jongere.

### Verjaardagskaart

We vroegen de jongeren om de kaart te bekijken en hun eerste indruk met ons te delen. Alle jongeren reageerde positief op het ontwerp van de kaart.

Jongeren gaven aan de kleuren en de afbeelding vrolijk te vinden, met een duidelijke slogan en bijgaande tekst. De tekst is goed te begrijpen en concreet*.* Daarbij hielp het dat er gebruik wordt gemaakt van icoontjes, wat de inhoud van de kaart makkelijk scanbaar maakt. Ze snapten de boodschap van de kaart, en het was duidelijk dat het gericht is op 18 jaar worden. Door het logo onderaan de kaart begrepen jongeren snel dat de kaart vanuit de gemeente komt. Veel respondenten gaven aan het fijn te vinden dat de boodschap op een minder zware manier wordt gebracht. Iedereen zou de kaart iniedergeval bekijken en scannend doorlezen.

Hoewel de jongeren aangaven de kaart vrolijk en luchtig te vinden, gaf een deel ook aan dat dit iets afdoet aan het gewicht dat de kaart uitstraalt. Ze gaven aan dat de kaart op een foldertje lijkt. Wanneer we ze de kaart op zichzelf presenteerden, was het niet meteen duidelijk dat het om een belangrijke boodschap ging. Ze verwachtten eerder dat de gemeente een brief stuurt met deze informatie. Voor deze jongeren moet de kaart er belangrijk uit zien, of moet hen duidelijk worden gemaakt dat de kaart belangrijk is, om er ook echt iets mee te doen. Anders leggen zij de kaart naast zich neer. Wanneer we aangaven dat de kaart wel in een envelop van de gemeente komt, gaven ze al aan dat dit al bijdroeg aan het gewicht van de boodschap. Een enkele respondent gaf nog wel aan hier alsnog een begeleidende brief bij te verwachten.

We vroegen de jongeren of de kaart aanzet tot actie wanneer deze bij hen op de mat zou vallen. De antwoorden hierop liepen uiteen.

De meeste jongeren gaven aan de kaart scannend te zullen lezen, om vervolgens de QR-code te scannen. Voor hen sprak de boodschap van de kaart aan, en werkte het als een herinnering dat er nog zaken geregeld moeten worden. Zij wilden daarom zo snel mogelijk opzoek naar meer informatie, en hoopten die informatie op de website te vinden.

Tegelijkertijd gaven vier van de twaalf jongeren aan de kaart wel te zullen scannen, maar dat het niet meteen zou aanzetten tot het bezoeken van de website. Voor hen straalde de kaart niet genoeg urgentie uit om hen aan te zetten tot het bezoeken van de website. Zij gaven aan het regelen van zaken rondom het 18 worden te bewaren tot op het moment zelf. Tot die tijd zouden ze zelf nog niet de website bezoeken. Een paar respondenten maakten hierbij nog wel de kanttekening dat het hen zou helpen als ze regelmatig herinnerd zouden worden aan de boodschap, richting het 18 worden toe. Als voorbeeld noemden ze herinneringen via sociale media zoals Instagram of TikTok.

Overigens gaven alle jongeren wel aan de kaart met hun ouders te zullen delen wanneer deze binnenkomt. De verwachting daarbij was dat hun ouders zouden helpen met het regelen van de zaken die op de kaart genoemd worden.

Niet iedere jongere gaf aan de inhoud van de kaart (direct) te zullen lezen. Toch vroegen we hen even de tijd te nemen om de voor- en achterkant van de kaart door te lezen.

Alle jongeren gaven aan het een duidelijk stuk tekst te vinden. De zinnen zijn bondig, maar brengen de informatie duidelijk over. De lay-out wordt als prettig ervaren, omdat dit werkt als een soort checklist. De jongeren hadden in een oogopslag duidelijk welke dingen er geregeld moeten en mogen worden. Een respondent gaf nog wel aan het veel tekst te vinden. Dit stoorde haar echter niet, omdat het haar ook nieuwsgierig maakte.

Vrijwel alle jongeren gaven aan de kaart en de tekst erop goed te begrijpen. Daarentegen gaven meerdere jongeren aan dat ze niet wisten wat het woord _premie_ betekent. Ook was voor niet iedereen duidelijk wat een aansprakelijkheidsverzekering is. Een van de respondenten gaf aan de afkorting _stufi_ niet te kennen.

### Website

Na het bekijken van de kaart vroegen we de jongeren via de QR-code de website te bezoeken, met hun mobiele telefoon. We vroegen hen naar hun eerste indrukken. Veel jongeren gaven aan dat het duidelijk is dat de website hoort bij de kaart en dat de website overzichtelijk is.

Jongeren benoemden dat ze het fijn vinden dat de website dezelfde stijl had als de kaart. Ze gaven aan de afbeeldingen en de kleuren van de kaart terug te zien, en herkenden de website als behorende bij de kaart. Daarbij gaven ze aan het prettig te vinden dat de website dezelfde lay-out hanteert als de kaart, met zaken die geregeld moeten, mogen, en kunnen worden. De opsomming, die als ware als afvinklijstje werkt, hielp respondenten overzicht te houden. Het helpt hen hier dat er gebruik wordt gemaakt van drop-down menu's, en dat er niet een hele lap tekst op de webpagina staat.

We vroegen de jongeren om een aantal willekeurige kopjes van de website te openen en door te lezen, en een aantal opdrachten uit te voeren.

De behandelde onderwerpen op de website voelen logisch aan voor de jongeren, en sluiten aan bij de zaken die ze verwachten te moeten regelen. Er stonden onderwerpen op die voor veel jongeren al bekend waren, zoals de DigiD. Veel jongeren hadden deze al, omdat ze dit ook nodig hadden voor het aanvragen van een coronatest of -vaccinatie.

Vaak waren er ook onderwerpen of organisaties waar ze nog niet aan gedacht hadden of bekend mee waren. Zo gaf een respondent aan wel al bekend te zijn met de SSH, maar nog niet gehoord te hebben van Woningnet. Het hielp hierbij dat er in de tekst gelijk doorgeklikt kon worden naar de desbetreffende website om daadwerkelijk aan de slag te gaan. Dit zette aan tot actie.

De jongeren gaven aan de tekst goed leesbaar en duidelijk te vinden. De meeste tekst begrepen ze, al was er nog wel wat verwarring over een aantal termen.

Met name wanneer het aankomt op het thema verzekeringen waren bepaalde termen nog onbekend. Zo waren, net als op de kaart, de begrippen 'premie' en 'eigen risico' niet voor iedereen bekend, of was niet duidelijk meteen wat hier precies mee bedoeld werd.

Ook kwamen we erachter dat sommige begrippen voor een deel van de jongeren veel op elkaar lijken. Zo konden begrippen als 'zorgverzekering', 'zorgtoeslag' en 'aansprakelijkheidsverzekering' voor deze jongeren de nodige verwarring oproepen en soms door elkaar worden gehaald worden. Belangrijk om hier te realiseren is dat veel jongeren onder de 18 jaar nog nooit een verzekering hebben te hoeven regelen, of hiermee in aanraking zijn gekomen.

Ten slotte vroegen we de respondenten nog wat ze zouden doen als ze er niet zouden komen. Iedereen gaf aan hiervoor in eerste instantie hulp te vragen aan hun ouders, broers of zussen, of andere mensen om hun heen.

Wanneer ze hier samen ook niet uit zouden komen, hadden de jongeren vaak de voorkeur voor bellen of mailen naar de gemeente. Een enkeling zou liever via WhatsApp contact opnemen.

## Conclusie

In de inleiding stelden we drie deelvragen en een hoofdvraag. De deelvragen richtten zich op het algemene beeld van jongeren betreffende het 18 worden, de ervaring van jongeren bij de kaart en hun ervaring bij de website. De hoofdvraag is: _"Hoe reageren jongeren op de informatiecampagne "18 jaar! Regelen maar!" van de Gemeente Utrecht?"_. Met het beantwoorden van die vragen schetsen we in deze conclusie een eerste gebruikerservaring van de informatiecampagne.

### Beantwoording deelvragen

De jongeren hebben wisselende gevoelens en een uiteenlopend beeld bij '18 worden'. Sommige jongeren vinden het best spannend en zijn er van tevoren al mee bezig door zich in te lezen in de zaken die je na die verjaardag zelf moet regelen. Andere jongeren zagen het hetzelfde als elke andere verjaardag. Ook schuiven zij bijbehorende acties liever voor zich uit, tot het moment dat deze daadwerkelijk geregeld moeten worden.

De jongeren waren enthousiast over kaart, vooral omdat deze vrolijk, overzichtelijk, en makkelijk te begrijpen is. Ze gaven aan dat het duidelijk was dat de kaart op hen gericht is, en ze zouden de kaart daarom bekijken en doorlezen. De meeste jongeren zouden hierna de website bezoeken. Een deel gaf echter aan dat de boodschap nog niet urgent genoeg was om op dat moment de site te bezoeken en zaken te regelen. Zij hadden bijvoorbeeld behoefte aan een herinnering dichter op de datum van hun verjaardag.

Ook de website zelf werd goed ontvangen. De website wordt als overzichtelijk ervaren en de tekst is goed te begrijpen. De lay-out wordt gezien als een afvinklijstje wat jongeren helpt om een overzicht te krijgen van alle zaken die ze nog moesten doen. Wel zijn sommige onderwerpen en bijbehorende termen nieuw voor jongeren. Niet alle begrippen, vooral rondom verzekeringen, zijn bekend. Dit zouden ze vaak met mensen in hun omgeving bespreken, zoals hun ouders of oudere broers en zussen.

### Beantwoording hoofdvraag

We kunnen stellen dat de informatiecampagne zeer positief ontvangen wordt door de gebruikersgroep. De jongeren slaan aan op het toegankelijke en overzichtelijke uiterlijk van de kaart en de website. De kaart ziet er uitnodigend uit en na het lezen bezoeken veel jongeren de website. Op die website staat relevante informatie die hun goed helpt bij het regelen van belangrijke zaken. We stellen dat de informatiecampagne informeel genoeg is om jongeren niet af te schrikken, maar juist te activeren om belangrijke zaken te gaan regelen. Tegelijkertijd is de campagne informerend genoeg om jongeren ook echt daarbij te helpen. Jongeren begrijpen de boodschap, en geven aan de informatie uit de campagne begrijpelijk en relevant te vinden.

Natuurlijk zijn er ook verbeterpunten voor de campagne. De kaart op zichzelf is misschien te informeel om urgentie over te brengen. Toch zien wij dit niet als groot verbeterpunt. Uitstelgedrag is heel normaal voor jongeren op die leeftijd. Een campagne kan dat enigszins verminderen, maar nooit helemaal wegnemen.

Ook worden sommige jongeren niet geactiveerd wanneer zij op slechts één moment met de campagne in aanraking komen. Zij moeten de campagne vaker tegenkomen om aan de urgentie van de boodschap herinnerd te worden. Tot slot noemen jongeren dat de inhoud van de campagne niet voor iedereen toegankelijk is. Niet alle begrippen zijn bekend en worden uitgelegd. Voor jongeren die geen Nederlands spreken, en met name ouders die veelal helpen bij dit soort zaken maar vaker geen Nederlands spreken, is de informatiecampagne in beperkte mate effectief.

De adviezen op basis van deze conclusies staan aan het begin van dit artikel.

## Opzet

### Vraagstelling

Dit onderzoek heeft als doel een eerste gebruikerservaring te schetsen van de informatiecampagne _"18 jaar! Regelen maar!_" van Gemeente Utrecht. We willen onderzoeken hoe jongeren reageren op deze campagne en of op basis van deze eerste ervaringen aandachtspunten voor het vervolg van de informatiecampagne naar voren komen. De hoofdvraag van dit onderzoek luidt:

> "Hoe reageren jongeren op de informatiecampagne "18 jaar! Regelen maar!" van de Gemeente Utrecht?"

Die vraag splitsen we uit in de volgende deelvragen:

- Hoe kijken jongeren naar alle zaken die zij moeten regelen wanneer zij 18 worden?
- Hoe reageren jongeren op de ansichtkaart "_18 jaar! Regelen maar!"_ en activeert de kaart hen om belangrijke zaken te regelen?
- Hoe reageren jongeren op de website "_18 jaar! Regelen maar!"_ en helpt de website hen voldoende om belangrijke zaken te regelen?

Met het beantwoorden van de deelvragen en de hoofdvraag schetsen we een beeld van hoe jongeren de verschillende onderdelen van de informatiecampagne ervaren. We vragen hen wat ze goed vinden aan de campagne en waar verbeterpunten liggen. Zo krijgt Gemeente Utrecht inzicht in de effectiviteit van de campagne en kunnen we een advies uitbrengen over hoe de campagne kan worden verbeterd om nog beter aan te sluiten bij de informatiebehoefte van jongeren op een voor hun belangrijk en spannend moment.

### Aanpak

Samen met de projectgroep stelden we de aanpak van het onderzoek vast. De aanpak splitsten we uit in drie stappen:

#### Stap 1: Opzetten interviews en selecteren doelgroepen

We stelden een vragenlijst op die we gebruikten bij de interviews. De basis daarvoor was het Miro-bord die het projectteam eerder heeft gebruikt om de onderzoeksvraag te specificeren.

De vragenlijst bestond uit drie delen. Het eerste deel was algemener en vroeg de jongere naar diens kennis en gevoel bij de zaken die je moet regelen wanneer je 18 wordt. In het tweede deel legden we de ansichtkaart aan de jongere voor en vroegen we wat de ansichtkaart bij diegene oproept. In het derde deel bekeken we met de jongere de website en vroegen we of de website voldoende en de juiste informatie bevat.

Zie bijlage 1 voor de gebruikte vragenlijst.

Samen met het projectteam stelden we twee doelgroepen vast. Uit beide groepen zochten we vijf respondenten. De doelgroepen waren:

- Jongeren die op hun 18e niet meer naar school gingen en al werkten. Deze jongeren zitten niet meer in een schoolsysteem. De aanname was dat die groep minder door leeftijdsgenoten en/of docenten en mentoren wordt gewezen op de zaken die je moet regelen wanneer je 18 wordt. In de praktijk bleek deze doelgroep lastig te bereiken. We zijn naar werkplekken geweest waar veel jongeren werken en daar hebben we hen gesproken.
- Jongeren die onderwijs volgden op mbo-niveau 4. Veruit de meeste jongeren gaan naar school op hun 18e, maar die groep is enorm breed. Daarom kozen we voor jongeren die een mbo-niveau 4 opleiding volgden. De aanname is dat binnen die groep, jongeren minder vanuit huis wordt geholpen bij het regelen van zaken in het levensonderhoud. Bij die groep kan de informatiecampagne een grote meerwaarde hebben en daarom legden we op die groep de focus.

#### Stap 2: Werven respondenten en uitvoeren interviews

Waar we eerst van plan waren jongeren te benaderen om op een later moment een interview af te nemen, ontdekten we dat het bij de groep jongeren mbo-niveau 4 beter werkte om gelijk het interview af te nemen op plekken waar we hen tegen kwamen. Deze plekken waren:

- Creative College, een locatie van ROC Midden-Nederland in de wijk Overvecht. Op de onderwijslocatie nemen we bij twee jongeren een interview af. We zoeken ook met andere mbo-instellingen contact, maar dat levert niets op.
- Young Minds Utrecht, het jongerenpanel van Gemeente Utrecht. We gaan langs bij hun reguliere bijeenkomst en interviewen één van de leden. Ook interviewden we twee andere leden. Zij deden niet een mbo 4 opleiding, maar worden wel bijna 18.
- MBO Carrière Festival. Dit festival werd gehouden op 8 maart 2023 in Utrecht. Daar interviewden we twee jongeren.

De resultaten schreven we op en verwerkten we, geanonimiseerd, in een uitgewerkt interviewverslag. Dit verslag is bij de onderzoekers vastgelegd.

De groep werkende jongeren was een stuk lastiger te bereiken, en bleek uit gesprekken met jobcoaches en werkgevers erg klein te zijn in Utrecht. We legden contact met Jongerenwerk Utrecht (JoU), met BOKS Cultuurhuis, jobcoaches van de gemeente, en met werkgevers in de gemeente waarvan we denken dat daar jongeren op hun 18e daar fulltime werken. Uiteindelijk kwamen we via JoU in contact met één jongere, en spraken we via werkgevers McDonalds Utrecht en restaurant Venster nog vier jongeren.

Uiteindelijk interviewden we twaalf jongeren. De interviews duurden ongeveer drie kwartier.

#### Stap 3: Verwerken resultaten en formuleren conclusie en advies

Alle interviewverslagen bestudeerden we en vatten we samen in een resultatenhoofdstuk. We haalden de rode draad uit de gesprekken en vatten de uitspraken samen die helpen de deelvragen te beantwoorden. We bespraken waar de interviews met elkaar overeenkomen en van elkaar verschillen. Ten slotte formuleerden we een conclusie die antwoord gaf op de deelvragen en de hoofdvraag. Die conclusie vertaalden we door in een concreet advies.

## Wat is er mee gedaan?

De rapportage en het advies is op woensdag 4 april 2023 gepresenteerd aan het projectteam. Deze nemen het advies en de inzichten mee om te kijken hoe ze de campagne kunnen verbeteren.

## Contactinfo

Bij vragen over dit onderwerp kan je terecht bij:

- [Bregje Spaans](mailto:bregje.spaans@utrecht.nl) - Opdrachtgever - Gemeente Utrecht
- [Tim van Heusden](mailto:tim@jongehonden.com) - Onderzoeker - Jonge Honden
- [Bram van Ommen](mailto:bramvanommen@jongehonden.com) - Onderzoeker - Jonge Honden

## Documentatie

- [Eindpresentatie onderzoek](https://github.com/nl-design-system/gebruikersonderzoek/files/11149622/Presentatie.gemeente.Utrecht.18.jaar.regelen.maar.pdf)
- [Originele pdf van het onderzoek](https://github.com/nl-design-system/gebruikersonderzoek/files/11149629/Eindrapport.Gemeente.Utrecht.18jaar.regelen.maar.pdf)
- [18 worden](https://www.utrecht.nl/zorg-en-onderwijs/18-worden/) - Website gemeente Utrecht

## Bijlagen

### Bijlage 1: Vragenlijst interviews

**Introductie**

- Voorstellen, doel interview uitleggen en anonimiteit benadrukken
- Vragen om toestemming voor opnemen en verwerken van resultaten
- Verloop interview uitleggen

**Startvragen**

- Leeftijd, school, woonsituatie, inkomen
- Wanneer word je 18?
- Wat betekent dat voor je?
- Gaat er iets voor je veranderen wanneer je 18 wordt?
  - Ja: wat dan?
- Weet je welke zaken je moet regelen wanneer je 18 wordt?
- Welke zaken zijn dat?
- Hoe weet je dat?
- Heb je een mobiel? Zo ja, wat voor merk/type? Wat voor dataplan?

**Stellingen (waar/niet waar, met uitleg)**

- Je gaat pas op zoek naar informatie zodra je een probleem hebt, niet omdat je je wil inlezen.
- Wanneer je opzoek gaat naar informatie, zoek je alleen informatie op over datgene wat je zoekt. Je hoeft dan geen lijst te zien met andere mogelijke relevante informatie.

**De ansichtkaart**

- Wat zijn je eerste gedachten als je deze kaart ziet?
- Wat doe je met deze kaart als die op de mat valt?
- Zou je deze kaart lezen als deze op de mat valt? Waarom wel/niet?
- Wanneer zou je deze envelop open maken?
- Wat verwacht je dat er op deze kaart staat?

De respondent leest de kaart

- Wat vind je van deze kaart? Wat doet het met je?
- Staat op deze kaart wat je ervan verwachtte
- Begrijp je wat er op de kaart staat?
- Zijn er dingen die je op de kaart mist?
- Zou je deze bewaren of gooi je deze weg?
- Zou je nadat je deze kaart hebt ontvangen de website bezoeken? Waarom wel/niet?

**De website**

- Zou je ook zonder de kaart op zoek gaan naar de website?
- Wat verwacht je dat er op de website staat?

De respondent bekijkt de website

- Wat zijn je eerste gedachten als je de website ziet?
- Wat kan je op deze website doen?
- Staat op de website wat je verwachtte?
- Begrijp je indeling van de website?
- Begrijp je de tekst op de website?
- Zijn er dingen die je op de website mist?
- Zou je de website gebruiken?
- Als je er niet uitkomt en je hebt vragen, bel, WhatsApp of mail je dan liever? Of doe je beide niet?

**Opdracht**

- Zoek uit hoe je je zorgverzekering moet regelen.
  - Hoe gaat dit?
  - Ga je ook over tot actie? Waarom wel/niet?
- Zoek uit hoe je je huurtoeslag moet aanvragen.
  - Hoe gaat dit?
  - Ga je ook over tot actie? Waarom wel/niet?
- Zoek uit hoe je je DigiD aanvraagt.
  - Hoe gaat dit?
  - Ga je ook over tot actie? Waarom wel/niet?

**Afronding**

- Zijn er nog dingen die je zou willen meegeven.
- Bedanken voor deelname en nogmaals vertellen hoe de gegevens worden verwerkt.
