---
title: Spreken met kwetsbaren
hide_title: true
hide_table_of_contents: false
sidebar_label: Spreken met kwetsbaren
pagination_label: Spreken met kwetsbaren
description: Spreken met kwetsbaren
keywords:
  - corona
  - valsplat
  - gebruikersonderzoek
tags:
  - corona
  - valsplat
---

<!-- @license CC0-1.0 -->

# Spreken met kwetsbaren

_Als er in deze rapportage wordt gesproken over kwetsbaren wordt daarmee bedoeld ‘mensen met een kwetsbare gezondheid’_-

**Samengevat: Hoewel kwetsbaren begrijpen waarom de maatregelen worden afgeschaald, zijn velen hier niet blij mee. Zij missen aandacht en begrip voor hun situatie. Ook is er kritiek op de mate van transparantie vanuit de overheid.**

**Long COVID en de kans op arbeidsongeschiktheid is een grote angst onder kwetsbaren. Daarnaast zijn de gratis mondkapjes & zelftesten voor kwetsbaren niet bekend onder de doelgroep.**

## Doel

Met dit onderzoek willen we antwoord geven op de volgende onderzoeksvragen:

- Hoe ervaren medisch kwetsbare mensen op dit moment nog corona(maatregelen)?
- Hoe staan zij tegenover het mogelijk afschalen van de laatste coronamaatregelen?

## Resultaten

### Afschaling

Zeker voor mensen met een kwetsbare gezondheid waren de afgelopen 3 jaar een hele moeilijke tijd. Nu de situatie meer bekend is, is men er aan gewend geraakt en wordt het daarom meer geaccepteerd.

Men snapt dat de maatregelen worden afgeschaald. Het is lastig voor mensen zonder een kwetsbare gezondheid om zich continu aan maatregelen te moeten houden, zeker na de afgelopen jaren. Mensen gedragen zich eigenlijk al een hele tijd alsof er geen maatregelen meer zijn, dus daar sluit het beleid nu bij aan.

Ondanks dat de kwetsbare burger snapt waarom de maatregelen worden afgeschaald, is daar geen begrip voor. Afschalen wordt gezien als een slechte zaak.

> “Mensen zijn klaar met corona, maar corona is nog niet klaar met ons.”

Kwetsbaren vinden dat er te weinig begrip wordt getoond voor hun situatie. Het advies komt niet overeen met het gevaar dat zij zelf ervaren m.b.t. corona. Corona wordt nu afgedaan als een soort griep, maar de gevolgen ervan kunnen veel ernstiger zijn.

### Rol overheid

Kwetsbaren vinden het belangrijk dat de overheid blijft benadrukken dat corona nog niet voorbij is.

- Dat ondanks dat de maatregelen er grotendeels niet meer zijn, iedereen nog wel een verantwoordelijkheid heeft en rekening met elkaar moet houden.
- Dat het normaal is om een mondkapje op te doen in een situatie waarin iemand dat prettig vindt.

Daarnaast wordt gezegd dat de overheid tijdens de crisis niet voldoende transparant voelde. Voor het volgen van adviezen moet men volgens kwetsbaren ook inzicht hebben in waar de adviezen op zijn gebaseerd. Concrete voorbeelden konden niet worden genoemd.

### Long COVID

Daarnaast wordt Long COVID regelmatig genoemd als een bron van zorgen. Informatie is moeilijk te vinden of niet toereikend. C-support wordt een keer genoemd, maar is niet alom bekend. Eén respondent meldt dat het heel erg per huisarts verschilt in hoeverre je ondersteuning kan krijgen. Niet elke huisarts ‘gelooft’ in Long COVID, en omdat het niet meetbaar is ben je best afhankelijk.

Afgekeurd worden voor werk is een mogelijk traumatische ervaring die daarbovenop kan komen. Ook het UWV kan wisselend zijn in de erkenning van Long COVID-gerelateerde klachten, dus de persoon met wie je daar te maken hebt heeft veel invloed op je ervaring in de afkeuring.

### Voorzieningen

Bij de geïnterviewden was het niet bekend dat bepaalde groepen kwetsbaren gratis mondkapjes & zelftesten kunnen krijgen. Deze behoefte is er wel, maar dus nog niet voldoende bekend. Mensen betalen het nu zelf, maar ze zijn er wel bewust van dat dat niet voor iedereen mogelijk is.

> “Ik ben natuurlijk wel in de situatie dat ik zo’n test kan betalen.”

> “Als ik mogelijk in contact ben geweest, test ik 10 dagen elke dag voordat ik bij m’n ouders of grootouders op visite kan. Dat is wel erg kostbaar.”

### Overig

Niet zozeer betreffende kwetsbaren, maar er werd ook om erkenning van het volgende gevraagd:

- Werkgevers moeten zorgvuldig omgaan met hun personeel. Dat heeft de gezondheidszorg absoluut niet gedaan, er zijn veel Long COVID slachtoffers en daar is nog niet voldoende aandacht voor.

- Jongeren hebben ook nog steeds last van de effecten; ze hebben 2 jaar van hun leven ‘gemist’ en daar mogelijk mentale gevolgen aan over gehouden.

- Veel andere mensen hebben er ook op bepaalde manieren onder geleden. Ondernemers, horeca. Maar ook de maatschappij als geheel (bijv. de van der Lienden deal).

## Opzet

1-op-1 interviews (remote). Met elke respondent is 20 minuten individueel gesproken over de ervaring van de coronaperiode, hun medische kwetsbaarheid en onderstaande stellingen.

Respondenten zijn geselecteerd op (medische) kwetsbaarheid, waarbij ze het in zekere mate eens waren met de volgende stellingen:

- Ik ben nog voorzichtig met naar buiten gaan omdat ik niet besmet wil worden
- Ik zou het zorgelijk vinden als mensen met corona gewoon naar buiten gaan

## Contactinformatie

Bij vragen over dit onderwerp kan je terecht bij:

- [Valsplat](https://www.valsplat.nl) - Research & Design bureau
- [Paul van Sommeren](mailto:paul@valsplat.nl)
